### H3 Malo više o imperativnom i deklarativnom tonu pisanja (golf kao opasan hobi)

Programski jezici iz C porodice će mahom biti imperativni (nasuprot deklarativnim programima) jer podležu sledećim uslovima: imaju kontrolni tok, odnosno podržavaju kontrolne strukture (petlje i uslovi), imaju ulaz i izlaz, obrađuju greške i izuzetke, bave se proceduralnim apstrakcijama, imaju izraze i dodele vrednosti i bave se strukturama podataka na dinamičan način. Primer deklarativnog jezika bi bio SQL upit - instrukcija se izvršava bez uplitanja u kontrolni tok, upit vraća zadati, odnosno, upitom opisani rezultat bez ulaska u detalje implementacije.

Ono što se opisuje, kada pričamo o imperativnom i deklarativnom u kontekstu jezika iz C porodice i njima srodnih - je "ton" kojim pišemo. Modalitet. Ovi jezici nam često dozvoljavaju da s jedne strane, deklarišemo varijablu, napišemo petlju u dugačkoj formi kroz koju manipulišemo podacima i eksplicitno vratimo baš neku vrednost, dok s druge strane, možemo isto da postignemo kraćim, (ne nužno ali često) jednolinijskim rešenjima koja imaju implicitnu povratnu vrednost, koriste neku ugrađenu ili uvučenu biblioteku da se u kratkoj formi izvrši kompleksna manipulacija. Ova kratka forma se često karakteriše kao deklarativni ton u jezicima koji dozvoljavaju varijacije između opširnog, imperativnog pisanja, i kombinovanja kontrolnog toka, sa kratkim, odsečnim "deklaracijama" uputstava.

Opasnost leži u forsiranju deklarativnog tona pisanja. Nalaženje kraćeg i kraćeg rešenja se u kodiranju naziva "golf" (pokušaj ubacivanja loptice u rupu sa što manje udaraca). Izazov je u pronalaženju balansa. Naravno da se estetska vrednost smanjuje ukoliko zauzmemo pola ekrana izuzetno eksplicitnim definisanjem svakog koraka algoritma. Ovaj tip pisanja je naporan za čitanje i odaje utisak onog đaka koji ne zna šta da napiše u sastavu, a mora da zauzme celu stranicu. S druge strane, previše "pametna" rešenja, koja se koriste ređe korištenim, skraćenim formama i specijalnim karakterima, mogu preći u kategoriju koda koji je težak za koncipiranje (moramo da se zadržimo i stvarno protumačimo ceo red, umesto da ga samo preletimo) i ujedno odseca možda manje iskusne kolege koje neće imati praksu korištenja ovakve sintakse, imaće umanjeno razumevanje te linije i "plašiće" se da je menjaju.
