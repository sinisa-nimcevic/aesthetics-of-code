### H3 Česta pravila formatiranja

Često ćemo se sresti sa pravilom formatiranja gde se širina koda odseca na 80 ili, kao unapređena verzija ovog pravila 120 karaktera po kolumni. I kao i sva "stroga" pravila moramo se zapitati zašto 80. Svako ko ima malo iskustva će se složiti da neke linije mogu i da premaše 120 karaktera a da zadrže jasnoću. Mogu da imam html img elemente koji imaju dugačke src atribute - ako "napred" stavim width i height atribute, ne gubim ništa ako je poslednji src atribut van ekrana, a zapravo dobijam na čitljivosti koda ako taj img element ne uzima više od jedne linije. To je samo jedan primer, slično se može desiti sa "nebitnim", "boilerplate" kodom, u većini slučajeva ne želim da ga provlačim kroz suvišne redove, a po početku koda mogu da zaključim šta se dešava u ostatku reda, bez da mi je ceo prikazan na ekranu. Međutim, većina formatera će odseći ovaj red na 80 karaktera i razvući sporni img element na 3 ili više redova, dok njegov par iznad ili ispod, koji ne prelazi ovu granicu, ostaje u jednom redu. Ako ste sitničavi kao ja, ovo će vam definitivno smetati. Ponavljam, zašto baš 80 karaktera? Postoje studije koje su dokazale da je za čitanje najlakše ako se tekst podeli na nešto između 34 i 60 karaktera po redu. Zašto ne 60 onda (34 je stvarno premalo čak i hipotetički govoreći). Odgovor je u dužini IBMovih kartica sa instrukcijama za prvobitne računare koji su čitali kartonske kartice sa 80 rupa po redu. One su se proizvodile dalekih 20tih godina 20og veka, a broj 80 je odabran jer su korištene kartice koje su se već proizvodile za tekstilnu industriju. Čak u davnom 19om veku, kartice sa rupama su korištene kao prenos za instrukcije raznim mašinama koje su provlačile šarene niti kroz buduće tepihe. A te kartice su opet, bile standardizovane (zbog skladištenja, sečenja, obrade itd) na širinu od tadašnjeg jednog dolara na 7 ⅜'' te je na njih zgodno bilo, staviti neki okrugli broj rupica zbog praćenja logike. Odabran je, pogodili ste, broj 80. Tako smo preko novčanice od 1 dolara iz 1801. stigli do IBMovih kartica i prvih terminala koji su baš zbog ovih kartica uzeli 80 karaktera kao standardan prikaz na ekranu i mi više od 200 godina kasnije tako sečemo naš kod koji mahom pišemo na ekranima koji zauzimaju pola radnog stola.

Daleko bilo da kraće linije nisu čitkije, međutim, nešto što uvek naglašavam je "holistički" (koliko inače mrzim ovaj pridev) pristup kodiranju. Bitan je kontekst i namena. Zašto pratiti najbolju praksu koja ima minorno bolje performanse u odnosu na alternative, ako naš kod nikad neće raditi na skali i (slabim) uređajima gde je ova razlika merljiva? Zašto seći kod na 80 karaktera ako ceo tim radi na kompanijskim ekranima koji su 17 inča u dijagonalu i koji komotno mogu da prime (na primer) 200 karaktera po liniji u dva vertikalna prikaza koda?


