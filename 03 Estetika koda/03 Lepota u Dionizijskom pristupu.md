### H3 Lepota u Dionizijskom pristupu

Lepota u Dionizijskom pristupu je apstraktna (ironično budući da sam Apolonijski pristup uvodi apstrakcije kao metodu održavanja i formiranja logike). Uživanje koje pruža laissez-faire pristup kodiranju je jedan bitan aspekat ovog pristupa. Ne tražimo savršeno stanje koda, već ga koristimo kao rudimentaran alat za postizanje cilja. Nismo vezani opsesijom da kod bude savršeno održiv i podležan principima, već grubim potezima idemo od iteracije do iteracije, isprobavajući brzo sklopljene prototipe.

Takođe, jedan drugi, ali nikako zanemarljiv princip ovde je lepota rešenja ispod (naizgled) haotičnog koda koji ruši ustaljene kriterijume lepote. Jezici koji dozvoljavaju upravljanje memorijom mogu da imaju izuzetno inteligentna rešenja, koja jesu "lepa", ali zahtevaju mnoštvo dekoratora i nisu lepi na oko. Ovde moram da napomenem sasvim subjektivno, da su jezici koji su bliže pseudo kodu, a zdravorazumno koriste skraćenice, najčitljiviji i samim tim najlepši oku. Zato tu naglašavam određenu tenziju između jezika poput c++ koji sa mnoštvom sintaktičkih dodataka skoro nikada neće izgledati de facto "čisto", ali dozvoljava kreativna, **lepa** rešenja i generalno ispoljavanje veštine.

Elem, duh Dionizijskog pristupa je u svakom slučaju slobodnjački. Niče spominje Apolona kako sanja svoje ideale, dok ih Dionis halucinira u pijanstvu. Ono što za mene, Dionizijski pristup dozvoljava jeste sloboda koja vodi do uživanja. Samim uživanjem u procesu smo radiji da ga ponavljamo iznova i iznova, i iz tog kvantiteta, možemo se nadati kvalitetu. Baza koda ostaje "plastična", i tek nakon što naiđemo na iteraciju koja nas u potpunosti zadovoljava, možemo preći na "okoštavanje". Tu uvodimo sada suprotne, Apolonijske principe, ubacujemo apstrakcije (samo) gde to kontekst zahteva i polako tražimo sintezu ove dve suprotstavljene sile.
